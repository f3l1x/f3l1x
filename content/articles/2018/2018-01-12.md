---
date: "2018-01-12"
title: "NetteHkPivo 2017"
tags: ["nette", "pivo", "meetup"]
slug: "nettehkpivo-2017"
---

V prosinci 2017 se konalo již třetí NetteHkPivo. A byla to jízda.

<!--more-->

V prosinci 2017 se kromě srazu Nette Teamu konalo i NetteHkPivo, již tradiční vánoční pivko v Hradci Králové.

Pamatuju si to jako dnes, když jsem v roce 2015 pořádal první ročník. Celou dobu to vypadalo, že
tam budu jenom já a moji kamarádi Jura a Pavel. Sraz byl kolem 18:00 v centru HK v restauraci Potrefená husa.
My tam byli jako vždy včas, možná o patnáct minut později, ale včas.

Po třech hodinách a pěti čajích jsme se vymotali od stolu, že sraz oficiálně ukončíme. Nebylo tomu tak, objevil se Arťom.
Viděl jsem, jak je natěšený pohovořit s námi o Nette. A také se velmi těšil na čaj, konkrétně ten s pěnou. Při odchodu jsme se shodli, že musíme tyto srazy dělat minimálně každých 14 dní. Ne-li častěji.

Jak se rok 2016 schyloval ke konci, stoupalo nutkání uspořádat další úspěšný sraz. Vybrali jsme restauraci, poučeni z předchozích let, relativně blízko nádraží. Pavel vzal PHP slona, aby nás prý každý, kdo přijde, poznal. V restauraci na nás všichni koukali, co jsme to za exoty. Byl jsem tam klasicky já, Pavel a Jura. Jako hodinky, o 2h později, dorazil Arťom. Poplácali jsme se po zádech, zanadávali na komunitu včele se Symfony a vesele šli domů.

Za necelých 365 dní se chystal skončit rok 2017 a já opět věděl, že bude NetteHkPivo. Domluvil jsem se tedy s Pavlem, že natiskneme samolepky, vytvoříme událost na Facebooku, zaplatíme kampaň na Googlu a takové ty další drobnosti.
Kromě Jury jsem účast nadiktoval dalším klukům z práce, ať nevypadáme jako lůzři.

<x-figure url="https://cdn.f3l1x.io/blog/2018/labels.jpg" title="Samolepky"></x-figure>

Nikomu se o tom nesnilo, nikdo to nikdy neviděl a pravděpodobně už to nikdo nikdy nezažije, ale bylo nás úctyhodných 13.

<x-figure url="https://cdn.f3l1x.io/blog/2018/meetup.jpg" title="NetteHkPivo"></x-figure>

Sluší se zmínit, že piva sponzoroval Tlapnet a celkově se jich vypilo 40 ks. Rozdala se kupa samolepek a snědlo se dost burgrů. Podařená akce, zdá se mi tedy. Pochopitelně se všichni shodli, že se musíme scházet častěji...
